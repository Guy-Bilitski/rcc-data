gal te drag po'i dbang bskur ba'i stobs kyis byas pa rig pa dang bral ba'o zhes bya ba'i bar gyi 'di rig pa dang bral ba nyid ji lta bu zhe na| brjod par bya ste| lung dang 'gal ba nyid du bstan pa'i phyir| rnam nyed ces bya ba la sogs pa smras te| |mchog tu dga' bral dbus dag tu| |mtshon zhing ltos la bstan par gyis| |zhes bya bas 'dir gnyi ga'i dbus su 'dod pa nyid do| |de khyed kyi gzhung gis ni med do| |de ni ma yin te| 'di'i don ni gzhan yin no| |de lta na yang 'di ni nges par bzung pa'i drug pa ste| des na don ni 'di yin te| 'di gnyis kyi dbus su gang gtso bor gyur pa de 'dir gzung bar bya ste| gtso bo nyid ni dga' bral nyid do| |'di ni mi legs pa cung zad kyang med do zhes| de lta na ni| dga' bral dang po mchog gi mtha'| |stong dang stong min he ru ka| |zhes bya ba dang yang mi 'byor ro| |des na 'di ni dga' bral dang po mchog tu dga' ba'i mtha' zhes bya ba'i gzhung lugs so| |'on te de ni ma yin te| gang phyir de'i don yang gzhan te| dga' bral yang yin la dang po yang yin pas dga' bral dang po ste| dang po nyid ni lhan cig skyes ba la ltos pa'i phyir ro| |des na 'di nyid legs par gnas pa yin no zhe na| de lta na| dga' bral dang po mtshon par bya| |de ni dag ba gsum bral nyid| |ces bya ba ji ltar yin| 'dir yang dga' bral yang yin la dang po yang yin pas zhes bya ba ni snga ma bzhin no| |de lta na yang| rnam par nyed pa dpyod par brjod| |rang gi bde ba za ba nyid| |ces bya ba ji lta bu| 'dir yang rnam par nyed pa la sogs pa'i tshig rnams ni rnam par rtog pa'i ngo bo yin par gsal po nyid du rtogs par bya'o| |de lta na yang| 'dir gang gi phyir rnam par mi rtog pa zhes mngon par brjod par ji ltar 'gyur| de lta bas na 'jig rten gyi grags bas gnod pa yin no| |de yang 'jig rten ni rnam par nyed ba dang| rnam par rtsod pa dang| rnam par bskyod pa dang| rnam par dpyod pa dang| de'i dgos pa la sogs pa'i rnam par sems pa'o snyam pa'o| |gzhan yang| dga' ba dang po sna tshogs nyid| |mchog tu dga' ba rnam par smin| |dga' bral dga' ba rnam par nyed| |lhan cig skyes pa mtshan nyid bral| |zhes bya ba yin te| 'dir yang dga' bral nyid ni rnam par nyed pa zhes bya bar nges pa yin no| |gzhan yang| dga' ba dang po 'gro ba nyid| |de bzhin mchog dga' 'ang 'gro ba yin| |dga' bral dga' ba 'ang 'gro ba nyid| | lhan cig skyes pa gsum mi dmigs| |zhes bya ba'i dga' bral yang 'gro ba'i ngo bo nyid yin pa'i phyir| 'khor ba'i ngo bo nyid du bstan pa yin no| |'di ni 'khor ba'i rnam par rtog pa tsam du bstan pa yin no| |rnam par rtog pa dang bcas pa nyid du bstan par 'gyur ro| |'on te lhan cig skyes pa'i rnam par mi rtog pa nyid du 'dod pa'ang 'grub par mi 'gyur ro| |'di yang| lhan cig skyes dga'i ngo bo gang| |mchog mtha' dga' bral dang po can| |zhes bya bas so zhes zer ba de yang mi 'thad de| rnal 'byor ma'i rgyud du bsgrub par bya ba de yang lhan cig skyes pa zhes bya ba bde ba chen po mchog tu dga' ba'i mtha' dga' bral gyi dang por 'bad pas mtshon par bya ba nyid do zhes bya ba la sogs pa yang mi 'thad do| |de yang| bum pa'i dbang ni dang po ste| |gsang ba mchog gi gnyis pa yin| |shes rab ye shes gsum pa ste| |de ltar de bzhin bzhi pa yang| |zhes bya bas| shes rab ye shes kyi dbang bskur ba ni| lhan cig skyes pa'i dbang bskur ba yin no zhes bya ba ni de yang des na nyams par 'gyur ro| |de'i phyir gzhung gi gtso bo nyams par 'gyur ba dang| lung dang yang 'gal ba'i rnam par nyed pa rnam par rtog pa yin pas gsum par 'dod par mi bya'o| |gang gi phyir de la| rnam par mi rtog pa nyid kyi tshor ba yod pas de nyid 'khor dang bcas pa legs par bsdus pa yin no| |