phyag rgya chen po bstan nas| dga' ba bzhi'i rang bzhin kun du 'gro ba'i ngo bo'i dam tshig gi phyag rgya bstan pa'i phyir| ji ltar las kyi phyag rgya la| |zhes bya ba la sogs pa smras te| rdo rje slob dpon bka' drin gyis| |zhes bya ba ni| bla ma dam pa'i man ngag gis zhes pa'i don to| |de la man ngag ni 'di yin te| phyag rgya chen po skyes bu byed ba'i 'bras bu'i ngo bo de ni| bcom ldan 'das shes rab ma dang lhan cig tu longs spyod pa'i ngo bor bzhengs pa'i spyod pa ni dga' ba'o| | nor bu'i grong ni mchog dga'o| |'dod chags chen po zhu bar 'gyur ba'i shes rab dang thabs kyi ngo bo zla ba dang nyi ma kha yang dag par sbyar ba'i dbus na gnas pa| steng dang 'og dang| thig le'i gzugs kyi thig le gnyis kyi ngo bo nyid ni lhan cig skyes ba'o| |de skad du yang| der ni thog mtha' dbus med de| |srid med mya ngan 'das pa med| |'di ni bde chen mchog yin no| |bdag dang gzhan yang yod ma yin| |zhes gsungs ba yin no| |'di'i don yang rnam ba gnyis te| drang ba'i don dang nges pa'i don no| |de la nges pa'i don ni de nyid kyi tshe cho ga de lta bu nyid kyi mtshan nyid dang bral ba'i skad cig la rnam par mi rtog par rig pa'o| |drang ba'i don ni thog ma ste| thig le snga ma ma yin pa'o| |mtha' med pa ste mtha' med pa'o| |dbus med ces bya ba ni rgyun mi 'chad pa'i phyir dbus med pa ste| de la dbus med pa'o| |srid med ces bya ba ni srid pa'i ngo bo ma yin pa'o| |thabs nyi ma dang yang dag par 'dus pa las thig le ni srid pa ste| de ni de kho na nyid ma yin no| |mya ngan las 'das pa med ces bya ba ni| mya ngan las 'das pa'i ngo bo ma yin te| shes rab zla ba dang yang dag par 'dus pas so| |de ltar na gang zhig ce na| brjod par bya ste| gnyi ga ro gcig pa'i ngo bo 'di ni mchog tu bde ba chen po ste| bdag dang gzhan du bsam par mi bya'o| |'dir yang sngar bstan ba'i las kyi phyag rgya las lhan cig skyes ba rnam bar gzhag ba ltar rdo rje sems dpa' la sogs pa'i rnam par gzhag ba yang shes par bya'o| |de nas pukka s'i la sogs pa'i lha mo bzhi'i glus bskul ba'i rjes thogs la rmi lam las sang ba de bzhin du| longs spyod rdzogs pa'i gzugs kyi bcom ldan 'das gdan las bzhengs nas sems can gyi don du dag pa 'jig rten pa'i ngor dngos po'i rnam par rtog pa mngon du mdzad nas gang la spyod pa de ni dga' bral lo| |'dir yang de ltar de bzhin bzhi pa yang de nyid de| de ltar zhes bya ba ni rnyed pa'i lhan cig skyes pa'o| |yang zhes bya ba ni rnam pa thams cad kyis so| |de bzhin zhes bya ba ni lhan cig skyes pa bzhin du rtogs par bya ba nyid do| |shin tu dga' ba nyid gcig pu grangs bzhir nges bar bya'o zhes bya ba'i tshig gang gi tshe chos thams cad lhan cig skyes pa'i ngo bor gyur pa de'i tshe| dam tshig gi phyag rgya ngo bo gcig bu nyid dga' bral gyi dga' ba'i ngo bo'o| |'o na 'dir thig le'i gzugs nyid kyi phyir rnam par rig pa nyid gsal ba nyid du bstan pa yin no zhe na| ma yin te| de lta na yang bde ba'i ngo bo brjod du med pa nyid kyis phyir| 'gro ba ma lus pa'i rnam par spros pa na rnam pa la gnod pa yin no| |de lta na yang las kyi phyag rgya las rnyed pa'i bde ba bzhin| thig le'i gzugs su skyes ba ci'i phyir zhe na| 'dir yang phyag dang zhabs la sogs pa rnam pa shes rab dang thabs kyi bdag nyid bstan bar rigs so zhe na| brjod bar bya ste| thig le'i gzugs kyi yod pa'i phyir| 'jim pa'i rnam pa la bum pa'i rnam pa bzhin du| gnas gyur ba rnam pa dang bcas pa brjod pa'i phyir ro| de skad du yang| bcom ldan 'das thig le'i gzugs kyis gnas so zhes gsungs pas so| |de nyid brjod par bya ste| |kun rdzob kunda lta bu ste| sgrib bral bde ba ngo bo nyid| |ces bya bas so| |las kyi phyag rgya la brten pa'i kun rdzob ni don dam pa ma yin ba'o| |sgrib bral ni sgrib ba med pa ste| mya ngan las 'das pa'o| |'dir bde ba ni tha dad pa nyid do zhe na| de yang ma yin te| bde ba spangs nas de ma yin| |zhes bya bas| bde ba dang thig le dag de'i bdag nyid las tha dad pa'i bde ba med pa'i phyir ro| |de skad du yang| gang phyir 'byung ba che bde ba| |bde ba'i bde ba de nyid yin| |zhes bya bas shes par bya'o| |yang 'di snyam du sems nyid sna tshogs thig le'i gzugs su 'byung ba'i rnam ba med pa nyid do zhe na| de ltar yang mi 'gyur te| gal te rnam pa med ba'i bsam pas 'di ltar yin no zhe na| de ltar na rnam pa med pa'i rtog pa las yid gnyis dgos pa med pa nyid de| the tshom za ba'i rgyu thig le spangs bas bde ba tsam nyid nges par bstan par 'gyur ro| |ji skad du bstan pa'i 'bad pa de lta bu mang po ci zhig bya| de lta bas na thig le nyid kyang rnam pa med pa smra ba la med ba nyid do| |