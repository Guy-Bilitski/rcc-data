dga' ba bzhi'i bstan pa'i phyir| |las kyi phyag rgya lus kyi las nyid la dga' ba bzhi'i rang bzhin brjod nas| ngag chos kyi phyag rgya la dga' ba bzhi po'i ngo bo nyid bstan pa'i phyir| sna tshogs zhes bya ba la sogs pa smras te| las kyi phyag rgya'i rgyu mtshan dang| bla ma dam pa'i man ngag ston pa'i tshig gis rab tu rtog pa'i sna tshogs pa 'gro ba'i bdag nyid du snang ba'i phyir rnam pas sna tshogs so| |de nyid bsgom ba las nges bar byed pa mngon par phyogs pa sna tshogs su snang ba nub par gyur ba ni rnam par smin ba'o| |de la 'gro ba'i bdag nyid du bsgom pa rab kyi mthar thug pa gang yang snang ba med pa la brten ba de ni mtshan nyid dang bral ba'o| |de ltar rnam pa thams cad kyi mchog dang ldan pa'i stong ba nyid ces bya ba 'gro ba'i bdag nyid brten ba la yang rnal 'byor pa sgom pa sogs bos rab tu mi gnas pa la mos pa brtan pa de bzhin nyid du tha snyad la gnas nas| gang 'gro ba la lta ba ni dpyod pa ste| de ni rnam par nyed pa'o| |rnam pa sna tshogs la sogs pa 'di dag la dga' ba bzhi po yang go rims bzhin du sbyor bar bya'o| |'dir yang| de ltar de bzhin bzhi pa yang| |zhes bya ba snga ma bzhin no| |gang gi phyir rab tu dga' ba'i mchog dag gcig pu yang grangs bzhir nges par bcad do zhes bya ba'i tshig gis thams cad lhan cig skyes pa'i ngo bo yin pa de'i tshe chos kyi phyag rgya'i dga' ba bzhi po gcig tu gyur pa ni mchog tu dga' ba'o| |