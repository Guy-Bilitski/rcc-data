da ni rgyu dang 'bras bu'i rnam par gzhag pa bstan pa'i phyir| las kyi phyag rgya zhes bya ba la sogs pa smras te| |las ni lus dang ngag dang yid kyi bya ba lhan cig skyes pa'i ngo bo nyid do| |phyag rgya ni mtshon pa dang| mtshan nyid de| las kyi phyag rgya'o| |de'i rten gang la yang btags pas nye bar mtshon pa'i don nyid kyis rkang pa la yang brjod par bya'o| |gang las kyang phyag rgya la brten nas shes rab ye shes kyi rang bzhin gyi ngo bo nye bar bsngags te| de yang 'gyur ba'i rdzas kyi ngo bo nyid 'ba' zhig go| |lhan cig skyes pa'i gzugs brnyan gyi rjes su byas pa zhes bya bas| lhan cig skyes pa'i rgyu mthun pa'i 'bras bur brjod do| |de lta bu'i rgyu mthun ba'i rnam pa sna tshogs zhes bya ba la sogs pa ste dga' ba nyid do| |de nas sngon po dang ser bo la sogs pa'i chos rnams mngon par byang chub pa lnga dang| lha'i rnam par dag pas gzung ba nyid la sogs pa dang bral ba nyid| mchog tu dga' ba gcig tu mdzes pa'i thabs su gyur pa chos kyi dbyings kyi ngo bo spyad pas 'ongs pa rab tu mi gnas ba'i ngo bo de ni chos kyi phyag rgya'o| |'di ni phyag rgya chen po dang dbyer med pa'i rgyud nyid yin pas lam yin pa'i phyir| |khyad par can du smin pa nyid ni rnam par smin ba'i 'bras bu'o| |rnam par smin pa'i skad cig ma de ni mchog tu dga' ba'o| |de nas phyag rgya gsum la rgyas btab pa'i phyir| 'di chen po yang yin la phyag rgya yin te| dpyad pas 'ongs pa mi gnas pa'i ngo bo nyid lam gyi ye shes gus pa dang bcas shing rgyun mi chad par goms par byas bas| mngon du byas pa dngos po med pa| shes bya la sogs pa'i sgrib pa spangs pas| phun sum tshogs pa ma lus pa'i gzhir gyur pa| srid dang mya ngan las 'das pa ngo bo nyid kyis gcig pa| dmigs pa med pa'i snying rje chen po'i lus can bde ba chen po'i sku gcig pu ni phyag rgya chen po'o| |'di ni sgrib pa thams cad dang bral ba dri ma med pa'i 'bras bu'o| |de ni mtshan nyid dang bral ba'i skad cig ste| lhan cig skyes pa'i dga' ba'o| |de nas dam tshig gi brda dang| sems can gyi don gyi phyir| longs spyod rdzogs pa dang| sprul pa'i ngo bo he ru ka la sogs pa'i rnam pa dang rdo rje 'chang gi rnam bar sprul pa gang yin ba de ni| dam tshig gi phyag rgya'o| |de'i skyes bu byed pa'i 'bras bu'o| |de la rnam par nyed pa ni dga' bral gyi dga' ba'o| |de la phyag rgya rnams snga ma snga ma la ltos nas rgyu nyid do| |phyi ma phyi ma ltos nas 'bras bu'o| |