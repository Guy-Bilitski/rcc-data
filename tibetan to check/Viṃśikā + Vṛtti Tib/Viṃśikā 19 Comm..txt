gal te ’di dag rnam par rig pa tsam du zad na gang la yang lus dang ngag kyang med pas shan pa la sogs pas gsod pa na lug la sogs pa ’chi bar ji ltar ’gyur | ’chi ba de des ma byas na ni shan pa la sogs pa srog gcod pa’i kha na ma tho ba dang ldan par ji ltar ’gyur zhe na | ’chi ba gzhan gyi rnam rig gi || bye brag las de dper bya na || ’dre la sogs pa’i yid dbang gis || gzhan gyi dran nyams ’gyur sogs bzhin || dper na ’dre la sogs pa’i yid kyi dbang gis gzhan dag gi dran pa nyams pa dang | rmi ltas su mthong ba dang | ’byung po’i gdon phab par ’gyur ba dang | rdzu ’phrul dang ldan pa’i yid kyi dbang gis te | dper na ’phags pa kā tyā’i bu chen po’i byin gyi brlabs kyis sa ra ṇas rmi ltas su mthong ba dang | drang srong dgon pa pa’i yid ’khrugs pas thags zangs ris bzhin du gzhan gyi rnam par rig pa’i bye brag gis sems can gzhan gyi srog gi dbang po dang mi mthun pa’i ’gyur ba ’ga’ ’byung ste | des skal ba ’dra ba’i rgyud kyi rgyun chad pa zhes bya ba ’chi bar rig par bya’o ||