e ma ho zhes bya ba ni yab thugs dgyes shing dam pa’i tshig go|| zla ba’i ’od ltar lam me ba’i zhes bya ba ni thugs rje chen pos sems can thams cad la dkri bkol med par phan ’dogs pa’i dpe ste| ji skad du| ’od zer rab tu gsal ba yis|| gnam ni rgod pa ltar byed pa’i|| ston ka’i zla ba de dang ni|| ’jig rten rnams dang ci yis ’brel || zhes ’byung ba dang ’dra bar|  snying rje sems can phan phyir zhes bya ba’i don dang yang| dam pa ring na gnas gyur kyang|| ma ’dris  gnyen du ma ’drel  pa’i|| skye bo dga’ bas rjes ’brangs ba|| de yi rgyu ni yon tan dpal  zhes bshad do||  shin tu dri ma med pa’i sems  zhes bya ba ni lhag par sems can rnams la bcos pa med par rtse  zhes bya ba’i tha tshig go|| de yis  zhes bya ba ni thugs rje lhag par che ba de’i  phan yon gyis zhes bya ba’i don to || bde gshegs sras nang zhes bya ba ni thugs las skyes pa’i byang chub sems dpa’ sar chud pa rnams kyi nang ngo|| pha rol phyin par gyur ces  bya ba ni sangs rgyas kyi tshogs  myur du rdzogs par gyur  ro  zhes bya ba’i tha tshig go|| thugs rje de ltar skyes pa tsam gyis  mthar thug  pa ma  yin gyis kyang| ’jig rten na sa bon shin tu bzang zhing skyon med pa la de’i ’bras bu bzang po zhes ’dogs pa bzhin te nyes pa med do||
