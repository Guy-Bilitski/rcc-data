      yid kyi nyes pa spong ba’i dbang du mdzad nas chags dang | | zhes bya ba la sogs pa smos te | chags pa ni gzhan gyi rnyed pa la sred pa’o | | gnod sems ni sems can la rnam par sdang ba’o | | gang la ’jig rten pha rol la sogs pa med do snyam pa’i blo yod pa de ni med pa pa’o | | de’i ngo bo ni med pa pa nyid do | |de’i lta ba ni med pa’i rnam pa can gyi mthong ba’o | | chags pa dang gnod sems dang med pa pa nyid kyi lta ba ni zhes bya bar tshig rnam par sbyar nas gnyis pa zhes bya ba’i tshig bsdu ba yin no | | de rnams yongs su spong ba ni kun nas spong ba ste | nyes pa’i bsam pa rnam pa bcu char yang mi len pa’i phyir ro | | ’di dag ces bya ba ni mi gsod pa la sogs pa la snyegs so | | las ni gsod pa la sogs pa spong ba’i mtshan nyid kyis bya ba’o | | de nyid lam yin te | gnas gzhan du ’gro ba’i thabs yin pa’i phyir ro | | de dang ’dra bar las nyid lam yin pas na las kyi lam mo | | dkar po ni nyes pa’i dri ma dang bral ba’i phyir ro | | bcu zhes bgrang ba ni bde blag tu rtogs par bya ba’i phyir ro | | de dag las bzlog cing mi mthun pa ni sdig pa’i dri mas dri ma can du byas pa yin pa’i phyir nag po bcu’o | |
