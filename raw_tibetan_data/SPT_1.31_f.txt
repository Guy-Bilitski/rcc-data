      de ltar gang gi phyir rkyen rnams rang nyid rab tu ma grub rang las byung ba ma yin zhing ngo bo nyid med pa/de'i phyir rkyen byung ma yin/'bras bu rkyen las byung ba ma yin no//de la 'di snyam du 'bras bu rkyen ma yin pa las byung bar sems na/bshad pa/rkyen min las byung 'bras bu ni//yod min/gang gi tshe snam bu rgyu spun las byung bar mi 'thad pa de'i tshe snam bu rtsi rkyang las byung ngo //zhes bya ba 'jig rten  dang 'gal ba 'di ji ltar 'thad par 'gyur/de'i phyir 'bras bu rkyen ma yin pa las byung ba yang med do//smras pa/rkyen rnams ni yod pa kho na yin te/ci'i phyir zhe na/rkyen dang rkyen ma yin pa nges pa'i phyir ro//'di na rkyen dang rkyen ma yin pa nges pa mthong ste/'bru dag  las 'bru mar kho na 'byung gi mar mi 'byung ngo //zho las ni mar kho na 'byung gi 'bru mar mi 'byung ngo //bye ma dag las ni de gnyi ga mi 'byung ngo //'di ltar gang gi phyir 'di dag ni 'di'i rkyen yin no//'di dag ni 'di'i rkyen ma yin no zhes bya ba de yod pas de'i phyir rkyen 'grub  po//bshad pa/'bras bu med pas na//rkyan min rkyen du ga la 'gyur//'di la khyod kyis 'bru ma ral sogs pa 'bras bu 'byung ba dang /mi 'byung ba rkyen dang rkyen ma yin par nges pa'i rgyur smras pa ni 'bras bu skye ba mi 'thad do zhes sngar bstan zin te/'bras bu de med na 'di dag ni 'di'i rkyen ma yin no//'di dag ni 'di'i rkyen yin no//zhes bya ba de 'thad par gal 'gyur/'bras bu la ltos nas de gnyis su 'gyur na 'bras bu de yang med do//'bras bu med pas na rkyen ma yin pa dang rkyen du ga la 'gyur/de ltar bas na 'bras bu yang mi  'thad la rkyen dang rkyen ma yin pa dag kyang med do//'bras bu dang rkyen dang rkyen ma yin pa dag med pas skye bar brjod pa ni tha snyad tsam du grub po//
