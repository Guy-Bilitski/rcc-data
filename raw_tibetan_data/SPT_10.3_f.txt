      ci chos de dag kho na tsam du zad dam zhe na | chang mi ’thung zhes bya ba la sogs pa smos so | | myos par ’gyur bas na chang ste | lus dang sems rang dbang med par byed pa’o | | rang dbang med pas ni | mi bya ba ci yang med pas med par dgag pa’i tshul gyis zhes bya ba ni dgag pa yin no | | ’thung ba ni mid pa’o | | chang la ’thung ba ni chang la ’thung ba ste | de lta bu mid pa’o | | de bzhin du ’dis ’tsho bar byed pas na ’tsho ba ste ’tsho ba nyid ’tsho ba’o | | ’dir yang rgyu la ’bras bu btags pa ni snga ma bzhin no | | ’tsho ba bzang po ni tshul ’chos pa la sogs pa’i nyes pa dang bral ba’i phyir ro | | rnam par ’tshe ba ni rna ba dang sna gcod pa dang rdeg pa dang | ’ching ba la sogs pa’o | | de lta bu med pas na rnam par mi ’tshe ba’o | | mi gsod pa dang zhes bya ba nas bzung ste | rnam mi ’tshe dang zhes bya ba’i bar ’dis ni ldog pa’i mtshan nyid kyi chos bshad do | | gus sbyin dang zhes bya ba la sogs pas ni ’jug pa’i mtshan nyid kyi chos bshad do | | gus pa ni bkur sti dang dus ji lta ba bzhin la sogs pa dang ldan pa’i phyir te | ji skad du | dad pa’i chu klung dri med byas pa yid kyis ni | | rang gi lag nas dus su gzhan la gnod med par | | gus dang bkur sti lhur blangs sbyin ba sbyin pa ni | | mtshan nyid kun rdzogs yon tan ldan zhes thub rnams gsung | | zhes bshad pa lta bu’o | | sems pa’i khyad par gang gis sbyin pa dang | des bcu pa don yongs su gtong ba ni sbyin pa’o | | de ni rang gi don la sogs pa’i rgyu mtshan te | de yang zang zing dang | mi ’jigs pa dang | chos kyi bye brag gis rnam pa gsum mo | | dang zhes bya ba’i sgra ni bsdu ba yin no | | mchod ’os ni mchod par ’os pas te | sangs rgyas bcom ldan ’das la sogs pa’o | | de rnams mchod pa ste | de yang zang zing dang | sgrub pa’i bye brag gis rnam pa gnyis so | | dang zhes bya ba’i sgra ni snga ma bzhin no | | byams pa ni sems can thams cad la phan pa nye bar bsgrub pa’i bsam pa ’dod pa’i ’dod chags dang | lan du phan ’dogs su re ba spangs pa’o | | chos ni ’jug pa dang ldog pa’i mtshan nyid do | |
