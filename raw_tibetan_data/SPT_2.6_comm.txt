
gtsang ma zhes bya ba yang rgyud de nyid las| sgrub pa po khrus byas shing byug bas byugs  la| thod ze’u kas bcings zhing  dri zhim po’i dri dang ldan par byas pas mchod pa rgya cher byas la| ā ka ru’i bdug pa bsreg  cing tha ga ba la yon bzang du byin la dgrol par bya’o|| bkrol nas kyang byin gyis brlabs te| sa phyogs gtsang mar me tog gi sil ma bkram pa spos dang bdug  pas bdugs la spos chu’i nang du bcug ste zhag bdun du bzhag go zhes gsungs so|| spos chus btab pa zhes bya ba yang de nyid las phye ma ’jam pos ras la lan mang du bsgo  bar bya’o|| klu shing dang tsam pa ka dang skya nar  la sogs pa’i me tog gis kyang bskor bar bya’o|| de’i ’og tu smyung ba byas pas tshes grangs ngan pa dang| mi mthun par ’jug pa’i nyes pa dang bral zhing| tshes  grangs  dang byed pa dang| yud tsam bzang po la rol mo’i sgra sna tshogs mang po ’byin pa| shis par brjod pa yod pa| me tog bkra  bkram pa’i dkyil ’khor du mchod pa rgya cher byas la|  de bzhin gshegs pa thams cad la phyag byas nas gsol ba btab ste bri’o zhes gsungs so|| de la ni zhes bya ba ni dag cing sgos pa’i ras la’o|| tshon rtsi sbyin med ces bya ba ni ka bi ta  dang sbyar ba’o|| khrus byas gtsang la gso sbyong bzung ba’i mi|| mkhas pas zhes bya ba yang de nyid las|| ri mo mkhan gso sbyong bzung ba|| mkhas pa dad pa snying rje dang ser sna med pa yan lag thams cad yongs su rdzogs pas bri bar gsungs so|| ba lang spu zhes bya ba ni rna spu ste pir gyi  rgyu’o|| bri bar bya zhes bya ba yang|| de nyid las zhi ba’i blo gros sgrub pa po byams pa’i sems dang ldan pa| thog ze’u ka bcings pa| sngags bgrang nor bu ’chang  ba dang bcas par ri mo mkhan gyi rgyab  na ’dug cing| bcom ldan ’das kyi sku gzugs dang kha dog bcas  par bya’o|| phyag rgya dang yi ge  rnams kyang bsam mo|| yang na sgrub pa po bdag nyid kyis bri bar bya’o zhes gsungs so|| de’i kha dog dang tshul ni rig pa mchog gi rgyud chen po las| de bzhin gshegs pa’i sku’i  gzugs brnyan gser  gyi kha dog lta bu mtshan thams cad yongs su rdzogs shing dpal gyi be’us brgyan pa| phyag g.yas pa mchog sbyin pa’i tshul lam skyabs mdzad pa’i tshul la ltas ste| rig sngags sgrub  par bya’o zhes gsungs so|| shing gzugs kyi tshul de dang mthun par khong du chud par bya’o||
