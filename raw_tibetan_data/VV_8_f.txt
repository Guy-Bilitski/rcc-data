bcom ldan ’das de lta bu la phyag ’tshal nas ci zhig bya zhe na | gcig tu dge ba’i chos zhes bya ba la sogs pa smos so | | ngan song du ltung ba las ’dzin pa’i phyir ram rgud par ltung ba las ’dzin pa’i phyir chos te | chos ni sbyin pa la sogs pa’i sems pa’am des | | bcug pa lus dang dag gi sbyor ba yin no | | chos de gcig tu yongs su dge ba ste | thog ma dang | bar dang | tha mar dge ba zhes bya ba’i don to | | khyad par du bya ba don med de sngar bshad pa’i khyad par can gyi chos gang yin pa de ji ltar gzhan du ’gyur zhe na | de ni bden na ’on kyang chos gang yin pa gdung ba lnga la sogs pa la yang chos kyi bsam pas ’jug par snang ngo | | ’on te sdug bsngal dang du len pa de las bzod par ’gyur la | sbyor ba de ’dra ba ni nyon mongs pa skye ba’i gegs byed pa yang yin no zhe na | de ltar yang rigs pa ma yin te | bzod pa’i rgyu ni byams pa dang snying rje dag yin la | nyon mongs pa skye ba’i gnyen po yang mi sdug pa la sogs pa bsgom pa’i ngo bo yin pas so | | sbyin pa la sogs pa’i sems pa dang des bcug pa’i sbyor ba’i mtshan nyid kyi chos kyang thabs shes rab dang bral bas dug dang bcas pa’i zas bzhin du dge ba ma yin par ’gyur bas sdug bsngal du yang byed pas don dang bcas pa yin te | chos de lta bu bshad do zhes bya bar sbyar ro | | rgyal po zhes bya ba ni bod pa ste | rang gi ’khor dang yul zil gyis mnan nas mchog tu dpa’ bas na rgyal po’o | | bshad pa la dgos pa ci yod ce na | chos ’grub phyir zhes bya ba smos te | ’grub pa ni mngon par ’phel ba’o | | chos kyi ’grub pa la de skad ces bya ste | de yang phul du dbyung du yod pa dang | de las gzhan pa dang rnam pa gnyis so | | de yang rnam pa gnyis te | mngon par mtho ba dang nges par legs pa’o | | de dag khyod la bshad do zhes bya ba ni bstan par bya ba’o | | rgyal po kho na la ci’i phyir bshad ce na | dam pa’i chos kyi snod la ni | | chos zhes bya ba la sogs pa smos te | ni zhes bya ba ni gang gi phyir gyi don yin te | gang dang de ni rtag tu ’brel pa’i phyir de’i phyir zhes bya ba khong nas dbyung bar bya’o | | ’grub pa ni ’grub pa ste | rig sngags dang ’bras chan grub pa bzhin no | | rig sngags grub pa la ni ’bras bu grub grub pa yin la | ’bras chan grub pa la yang de nyid ’bras bu nyid du brjod par ’dod pas de grub grub pa zhes bya ba ma yin nam | chos ni ngo bo gcig pa yin pa’i phyir nam yang ’grub pa’i grub pa med do zhen | de ni nyes pa med de chos ’grub pa phul du dbyung du yod pa dang | de las gzhan pa dang rnam pa gnyis su bshad pa la re zhig phul du dbyung du yod pa gang yin pa ni de nyid ’bras bu nyid du brjod par ’dod pas nyes pa med do | | ’grub pa de yang gang la chos bshad na ’gyur zhe na | dam pa’i chos kyi snod la ste | dam pa’i chos mnyan pa dang gzung ba la sogs pa’i snod du gyur pa la’o | | gzhan la ni mi ’grub pa ’ba’ zhig tu ma zad kyi rang gi ngo bo yang mi ’thob bo | | de lta bas na bstus pa’i don ni ’di yin te | de gang gi phyir dam pa’i chos kyi snod la chos bshad na ’grub par ’gyur ba de’i phyir dam pa’i chos kyi snod khyod la chos de lta bu bshad do zhes bya ba yin te | drug pa dang bdun pa dag khyad par med pa’i phyir ro | | yang na khyod la chos ’grub par bya ba’i phyir bshad do zhes bdun pa’i don kho na yin par khong du chud par bya’o | | gang gis phul du dbyung dgos pa de’i tshe ni mngon par mtho ba pa ’bras bu’i ngo bo phul du dbyung du med pa dang nges par legs pa ’grub par ’gyur zhing ’thob po zhes brjod par bya’o | | chos bshad do shes bshad pa’i chos de yang lung gi mtshan nyid dang | rtogs pa’i mtshan nyid do | | de la rtogs pa’i mtshan nyid ni | | so so rang gis rig par bya ba ste | de yang lung gi mtshan nyid kyi chos goms pas rtogs par bya ba yin pas de nyid brjod par bya’o | | de yang rnam pa gnyis te mngon par mtho ba dang nges par legs pa’o | | de la nges par legs pa ni mchog tu zab pa phra ba shes rab kyi spyod yul yin pas de dang por bstan na sems can blo ma byang ba gang dag yin pa de dag gis gting mi slebs pas spong ba lhur blangs nas mtshams med pa’i ’gro ba dmyal ba la sogs par ’gro bar ’gyur te | ji skad du ’dis ’di nyid las | spong bas ma rung bdag nyid can | | mnar med par ni spyi’u tshugs ’gro | |zhes ’chad par ’gyur ro | | kha cig ni don nyes par ma zin | | pas chad par lta bar ltung ste | rang dang gzhan rlag par byed cing sems can gyi ’dron po rab tu mang po ded nas ’khor ba’i ’drog dgon par zhugs te sdug bsngal la gzhol bar ’gyur ro | | de lta na ni chos bshad de zhes smras nas | de dag la chos ma yin pa bshad par ’gyur ro | | rgyal po zhes bsad pa ’di yang spyir bstan pa yin te | de skad du ma byang ba la dang por bstan pa ni bzang po ma yin no zhes bya ba nas de bzhin du | stong pa nyid la lta nyes na | | shes rab chung ldan phung bar ’gyur | | zhes bshad do | | rtsa ba’i ltung ba’i skabs nas kyang | blo ma sbyangs pa’i sems can la | | stong pa nyid ni ston pa dang | | zhes bshad do | |
