de lta bu la dgongs nas ’phags pa chos kyi gral rims shom par mdzad pa na sems can snod du gyur pa rnams la thabs mi nyams par bya ba’i phyir | gang zhig la | dang po mngon par mtho ba’i chos | | zhes bya ba la sogs pa chos kyi go rims ston par mdzad do | | gang zhig la zhes pa ni mngon par mtho ba’i chos gang zhig la gnas na thos pa dang bsam pa la sogs pa’i rim gyis dus phyis nges par legs pa ’byung ba bsam gtan dang shes rab kyi mtshan nyid ’byung zhing srid pa’o | | dang por zhes pa ni sngar ro | | mngon par mtho ba’i rgyu yin pa’i phyir mngon par mtho ba ste | rgyu la ’bras bu btags pa’i phyir | | dper na tshe ni mar yin no | | zhes pa lta bu’o | | ’di ga las she na | de la mngon mtho bde bas te | | zhes ’byung ba’i phyir ro | | bde ba ni chos yin par rigs pa ma yin te | de’i ’bras bu yin pa’i phyir ro | | nges par legs pa la de bzhin du brjod par bya’o | | chos ni bshad pa’i mtshan nyid ’jig rten pa’i phun sum tshogs pa la gnas pa’i bde ba thob pa dang mthun pa’i sbyin pa dang | tshul khrims la sogs pa’i mtshan nyid do | | chos rnam pa gnyi ga’i yang ’bras bu ’brel pa mi slu ba ston pa na ’bras bu sgrub par byed pa kho na’i chos ston par mdzad do | | mngon par mtho ba dang nges par legs pa sngar bshad pa’i dgongs pa tshigs su bcad pas bshad pa de ma shes pa’i phyir gal te ’ga’ zhig ’di skad ces ci’i phyir rim pa ’di la brten zhes smra na | de’i phyir rgyu | gang phyir mngon par mtho thob nas | | zhes bya ba la sogs pa smos te | rgyu gang gi phyir thob cing rnyed nas so | | rim ni rim pa’o | | rim gyis zhes bya ba ni rim pa la brten nas te | nas zhes bya ba ni mi mngon par byas pa’i lnga pa yin no | | yang na rim gyis zhes bya ba rim pas zhes gsum pa’i don yin no | | ’ong bar ni ’ong bar ’gyur ba’o | | bzlog pa ni sngar bshad pa yin no | |
