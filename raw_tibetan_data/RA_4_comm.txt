da ni mngon par mtho ba dang nges par legs pa dag mi shes pa rnams la | de la mngon mtho zhes pa ste | | zhes bya ba la sogs pas bye brag tu ston par byed do | | gong ma bzhin du bde ba’i rgyu yin pa’i phyir bde ba ste | mngon par mtho ba’i chos gang yin pa de ni ’jig rten pa’i phun sum tshogs pa’i bde ba mtha’ dag ’thob pa dang mthun pa’i phyir bde ba zhes bya’o | | thar pa ’thob pa mthun pa’i chos ni thar pa’o | | ’dod pa ni bzhed pa ste | bde ba la yang de bzhin du brjod par bya’o | | de’i zhes bya ba ni bstan ma thag pa rnam pa gnyi ga’i sgrub pa gang yin pa de’i mdor bsdus pa dang rgyas pa ni mi mthun pa’i phyogs te brjod pa nyud ba’o | | dad pa ni las dang ’bras bu dang bden pa dang dkon mchog dag la mngon par yid ches pa’i rnam pa can gyi sems rab tu dang ba’o | | don phyin ci ma log par rab tu shes pas na shes rab ste blo’i khyad par ro | | dad pa dang shes rab la de skad ces bya ste | mdor na de gnyis yin no | | mdor bsdus na zhes bya ba dang | mdor na zhes bya ba dag la khyad par ci yod nas ’di ltar gnyis smos she na | snga ma ni sgrub pa’i khyad par ro | | gzhan ni dad pa la sogs pa’i yin pas nyes pa med do | | yang na sgra rnams kyi don du ma yin pa’i phyir snga ma ni bstan pa’i tshig yin no | |
