’dod chags shas che  zhes bya ba ni sgrub pa po kha cig go|| mi gtsang  sha tshil dang|  lpags  pa keng rus blta bas rnam par zlog  ces bya ba ni gnyen po rnam par thar pa’i lam mi sdug pa’i ting nge ’dzin bsgom par bstan te| de yang thog  mar lpags  pa’i rim pa ’di|| rang gi blo yis tha dad phye|| sha yang rus pa’i dra ba las|| shes rab mtshon gyis gud  du phye|| rus pa rnams kyang dbye byas  nas ||  rkang gi bar du blta bya zhing| ’di la snying po ci yod ces|| bdag nyid kyis  ni brtag par gyis|| zhes ji skad bshad pa lta bu’o|| byams dad  zhes bya ba ni sgrub pa po la la zhes sdang gi shas che  ba la gnyen po byams pa’i ting nge ’dzin bsgom par bstan te| de  la dang por gang zag yon  tan dang ldan pa bkur sti bya bar ’os pa bla ma lta bu’i gnas shig la dad pa bskyed  nas skyes bu dam pa ’di bde bar gyur cig snyam pa’i yid la byed pa ’jug par byed de| ji srid du ’di sems can  chung du  ’byung ba de  srid du ’jug par byed do|| de nas gang zag sdug  pa la sems gtod  par byed de| de la yang ji srid du gang zag snga ma dang mnyam pa’i sems bskyed pa ji  srid du| sems gtod par byed do|| de nas gang zag tha mal pa la gtod par byed de|  snga ma  bzhin no||  de nas gang zag mi  sdug pa la gtod  par byed de snga ma bzhin no||  gal te ’di la gang zag sha ’khon  can zhig yod na| de la ’di bde bar gyur cig snyam pa’i sems bskyed  par bya ste| de la yang ji srid du snga ma  dag dang lhan cig mnyam pa’i sems skyed  pa de srid du  skyed par byed de| ’di tsam gyis na byams pa’i sems kyis  rnam par grol ba mtshams tha dad pa bsgoms pa yin no|| de phyin chad ni phyogs khyad  par byed pa’i dbang gis yid la byed par rig par bya’o|| snying rje zhes bya ba ni gang zag sdug bsngal ba mgon med pa skyabs med pa la dmigs nas| rim pa ’di nyid kyis ’jug par bya’o||  ’di’i phan yon yang rnam par snang mdzad kyi rgyud phyi ma las| gang gis rta dang ’dra ba’i sems|| mnyam par bzhag  pas btul nas su|| byams dang snying rje brtan  byas nas|| dngos grub brtan  pa mod la thob|| ces ji skad gsungs pa lta bu’o|| chus gdab zhe  sdang la zhes bya ba ni byams pa dang snying rjes zhe  sdang gi me bsad  pa ’am| yang na  dge ba’i rtsa ba bskyed pa’i don to|| gti mug ces bya ba ni mi shes pa ste| sgrub pa po la la’i rgyud la  gti mug gi shas che zhes bya ba’i tha tshig go|| rten  ’brel  lam gyis so zhes bya ba ni gti mug gi gnyen po ste| ’di ltar ma rig pa’i rkyen gyis ’dus  byed  rnams zhes bya ba nas| skye ba’i rkyen gyis rga shi zhes bya ba’i bar du’o|| de bzhin du ma rig pa ma byung na|  ’du byed rnams kyang mi mngon| skye ba ma byung na rga shi’i bar du yang mi mngon pa zhig na zhes bya ba la sogs pa rgyas par mdo sde las ji skad ’byung ba bzhin blta bar bya ste|  ’dir ni yi ge  mangs su dogs pas ma spros so|| 
      
