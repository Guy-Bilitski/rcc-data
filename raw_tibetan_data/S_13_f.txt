'dug nas zhes bya ba ni rab tu grub par byed pa'i rgyud chen po las| ji skad du| dkyil mo bkra shis bzang mo ste| de dag 'dug thabs gsum yin no|| zhes gsungs pa nyid blta bar bya'o|| dbang po yang dag bsdams pa zhes bya ba ni ngo bo nyid kyis g.yengs pa la sogs te| rnam par g.yeng ba drug las slar glan par dgongs so|| lus kyang drang zhing zhes bya ba ni sgal tshigs bsrang ba'i don to|| brtan pa zhes bya ba ni dang po las phyis mi bskyod pa'i tha tshig go|| phyis ni zhes bya ba ni lus brtan por bzhag nas de'i 'og tu bzlas brjod brtsam par bstan to|| ma mchu shin tu mdzes par yang bsgul zhing zhes bya ba ni shub bur bzlas brjod bya ba'i don to|| gsang sngags ci dgar bzlas brjod bya zhes bya ba ni bzlas brjod kyi yan lag bzhi la sogs pa gang las goms pa'i tshul du bzlas pa'i tha tshig go|| 
      
