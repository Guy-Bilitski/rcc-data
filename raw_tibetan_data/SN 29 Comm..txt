chos kyi phyag rgya bstan nas| lhan cig skyes pa'i ngo bor gcig pa'i yid kyi rang bzhin phyag rgya chen po bstan pa'i phyir| kun la rab tu mi gnas la| |zhes bya ba la sogs pa smras te| kun la zhes bya ba ni rten cing 'brel par 'byung ba phung po dang| khams dang skye mched la sogs pa'o| |rab tu mi gnas pa ni yid la byed pa med ba sgro btags ba med ba'o| |de skad du yang| yid la byed ba'i chos ni dge ba dang| yid la mi byed pa'i chos mi dge ba dang| |zhes gsungs rab las gsungs ba dang| de bzhin du| kun tu rtog pa'i ma brtags pa| |yid la rab tu mi gnas pa| |dran med yid la byed pa med| |dmigs pa med la phyag 'tshal bstod| |ces bstan pa yin no| |'dir rims nad sel ba'i taksha ka'i gtsug gi nor bu rin po che'i rgyan gyi man ngag bzhin du nyams su blang bar mi nus so zhes kyang gsal bar mi bya ste| bla ma dam pa'i zhabs kyi bka' drin gyis nges par rnam ba thams cad kyi mchog dang ldan pa'i mtshan nyid can gyi phyag rgya chen po mngon sum du byed bar nus ba'i phyir ro| |'on te 'dir ji ltar skad cig ma bzhi'i ngo bo ma yin zhe na| dri ma med phyir rang rig phyir| |zhes bya ba smos te| dri ma med pa ni rnam pa sna tshogs la sogs ba'i skad cig ma gsum dri ma dang bcas pas 'dir mi 'byung ngo| |de bzhin du dga' ba gsum yang mi 'byung ngo| |