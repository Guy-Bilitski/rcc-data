      log pa’i mtshan nyid can gyi chos kyi mi mthun pa’i phyogs kyi ’bras bu brjod nas ’jug pa’i mtshan nyid can gyi chos kyi mi mthun pa’i phyogs kyi ’bras bu brjod par bzhed de | ma byin len pas zhes bya ba la sogs pa smos so | | dbul ba ni nor mi bdog pa ste | de’i ngo bo ni dbul ba nyid do | | tshul ’chos pa la sogs pa’i | | skyon gyis bsgrubs pa’i ’tsho ba ni log par ’tsho ba ste | bshad pa’i don las zlog pas ’tsho ba’i phyir ro | | de kun du bsten pas na bslus pa ste ’thob par ’gyur zhes bya ba lhag ma yin no | | khengs pa yis zhes bya ba ni mchod gnas mchod pa’i mi mthun pa’i phyogs yin no | | khengs pa ni gyong zhing ’gying ba ste brjid ’chos pa’i nga rgyal gyis zin pa’o | | ’di’i shing tshal dang mthun pa nyid gang yin zhe na | mi ’dud pa ste ji ltar shing tshal gang la yang mi ’dud pa ltar nga rgyal gyis zil gyis non pa yang de dang ’dra’o | | ngan pa ni smad pa yin pas rigs smad pa’o | | der ’byung bas na rigs ngan pa’o | | de’i ngo bo ni rigs ngan nyid do | | ’di la gzi ste brjid bag chung ba yod pas gzi chung ba’o | | de’i ngo bo ni gzi chung ba nyid do | | gang gis der ’gyur zhe na | phrag dog kun du bsten pas te | | phrag dog ni gzhan gyi phun sum tshogs pa la sems khong nas ’khrugs pa’o | | ’di skad du bshad pa yin zhe na | gang zhig mchod gnas mchod par mi byed pa de ni nyes pa gnyis kyis te | nga rgyal dang phrag dog dag gis so | | de gnyis kyi ’bras bu ni mi ’dod pa ’di gnyis yin par dmigs nas spang bar rigs so zhes bya ba yin no | |
