bstan ma thag pa'i phyag rgya re re la dga' ba nyid re re gsal ba nyid do zhes bya ba'i phyir| las kyi phyag rgya sna tshogs nyid| |ces bya ba la sogs ba'i don ni bshad zin to| |gal te gzhung 'di nyid ni phyag rgya bzhi'i rjes su bstan pa'i rjes su 'jug pa yin la| de yang rnal 'byor ma'i rgyud kyi rjes su 'brangs pa bstan pa yin gyi| rnal 'byor gyi rgyud kyi rjes su 'brangs pa ni ma yin no zhe na| de ltar ni ma yin no| |brjod par bya ste| 'dir gsang ba 'dus ba'i rjes su 'brangs nas slob dpon klu sgrub kyis bsten pa yin no| |gang gi phyir rgyud nas rim pa lnga phyag rgya bzhir bstan pa yin la| rim ba dag kyang sngags kyis gzugs yin pa'i phyir| rim pa ji lta ba bzhin du sems nges par sbyangs pa'o| |de yang 'di ltar bstan pa'i phyag rgya gcig la yang| |sngags kyi gzugs la yid gnas nas| gang gi phyir chos kyi phyag rgya'i bde ba ni kun rdzob kyi bden pa ston pa'o| |bden pa'i yang dag pa'i mtha' nyid ni| phyag rgya chen po zhes brjod do| |'bras bu dam tshig gi phyag rgya ni gnyis su med pa rig pa'o| |rigs pa rnams 'dus pa ni lha rdzas te| sangs rgyas kyi 'bras bu ster ba'o| |de yang mtha' drug gi bshad pa sgron ma gsal bar byed ba zhes bya ba las| slob dpon zla ba grags pas| gsang sngags sku ni rab bsgrub phyir| |skyes pa'i rim pa dang po yin| |sems la dmigs pa tsam zhig ni| |rim pa gnyis la zhes brjod do| |kun rdzob bden pa bstan pa ni| |yid 'ong rim pa gsum pa'o| |kun rdzob bden pa dag pa ni| |rim pa bzhi pa zhes brjod do| |bden gnyis sbyor ba gang yin pa| |zung 'jug ces bya lnga pa ste| |'di ni sgrub ba'i yan lag mchog |rgyud kun gyi ni don bsdus pa'o| |rim pa 'di ni dbye ba yang| |spros pa'i rim pa rnam pa med| |de rnams yang dag bsdus pa yin| |gang gis shes pa rgyud de rig| |ce gsungs pa dang| sngags dang sems dang lus dang ni| |rnam dag dang ni zung 'jug dang| |rim pa lnga yi bsdus pa'i don| |shes nas mtha' drug la 'jug yin| |zhes gsungs so| |de bzhin du 'phags pa lha'i zhal snga nas kyang| |mdo rgyud rtog bsres las| sngags kyi de nyid dang| phyag rgya'i de nyid dang| bdag gi de nyid dang| chos kyi de nyid dang| lha'i de nyid dang zhes bya bas rim pa lngar mdor bstan pa mdzad pa yin no| |de la sngags kyi de nyid ces bya ba ni| yi ge h'um la sogs pa las byung ba'i dgyes pa'i rdo rje la sogs pa'i gzugs so| |phyag rgya'i de nyid ces bya ba ni grangs bgrangs pa'i rim pas de nyid sems sbyangs pa tsam mo| |nges pa'i don gyis las kyi phyag rgya las so| |bdag gis de nyid ni 'gro ba sna tshogs sems ngo bo med pa'i rang bzhin no| |chos kyi de nyid ni chos rnams ma skyes pa'o| |lha'i da nyid ces bya ba ni bdag gi de nyid dang| chos kyi de nyid dag de'i bdag nyid du byas pas tha mi dad ces bya ba'i bar du'o| |de nyid lnga po de dag ni| bla ma'i man ngag gis phyag rgya bzhi dang sbyar bar bya'o| |rim pa lnga yang rim pa bzhin du'o| |gal te| |bskyed pa yi ni rim pa dang| |rdzogs pa yi ni rim pa nyid| |rim pa gnyis la brten nas ni| |rdo rje can gyis chos 'chad do| |zhes bya ba ni rgyud kyi tshig yin no| |rim pa ltar bstan pa ji lta bu zhe na| |brjod par bya ste| bskyed pa'i rim par yang mdor bsdus pa'i rim pa dang rdo rje bzlas pa'o| |ming gzhan phyi bskyed pa'i rim pa dang| |nang gi bskyed pa'i rim pa zhes bya'o| |rdzogs par yang bdag byin gyis brlabs dang| mngon par byang chub pa dang| zung du 'jug pa ste| ming gzhan rdzogs pa dang| yongs su rdzogs pa dang| ngo bo nyid kyi rim pa zhes bya ba bstan pa yin no| |de nyid phyag rgya bzhi'i yang dag pa'i ngo bo'i rang bzhin te| thams cad gsang ba'i rgyud las bstan par shes par bya'o| |de yang| phyag rgya chen po yid kyis te| |dam tshig phyag rgya kun du 'gro| |chos kyi phyag rgya ngag las te| |las kyi phyag rgya lus kyi'o| |zhes bstan pa yin no| |