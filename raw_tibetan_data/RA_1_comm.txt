de la ’dir btsun pa ’phags pa klu sgrub ’jig rten mtha’ dag la phan par bzhed pas rgyal po bde spyod kyi dbang du mdzad nas dam pa’i chos rin po che’i phreng ba dgod pa’i nges pa mdzad de dam pa’i spyod pa dang mthun par | nyes pa kun las zhes bya ba la sogs pas rje btsun sangs rgyas bcom ldan ’das yon tan brjod pa sngon du ’gro ba’i phyag ’tshal ba dang dgos pa dang bcas pa rtsom mo | | ’di la dgos pa gang zhig yin zhe na | bcom ldan ’das yon tan tshad med pa la yon tan brjod pa sngon du ’gro ba’i phyag byas pa’i rgyus bsod nams ?in tu rgya chen por ’gyur la des na brjod par ’dod pa’i don sgrub pa ’bad mi dgos bar ’grub par ’gyur te | re zhig ’di ni gcig yin no | | ’di na nyan pa’i skye bo yang rnam pa gnyis dmigs te | de la dad pas rjes su ’brang ba rnams ni yon tan brjod pa sngon du ’gro ba’i phyag ’tshal ba dmigs nas ’di ni bad bar gshegs pas byas so zhes dad pa kho nas ’di nyan pa la sogs pa la ’jug go | | chos kyi rjes su ’brang ba ston pa grags pa gnag dag yin pa de dag kyang phyag ’tshal ba khyad par dang bcas pa dmigs ’di snyam du sems te | gzhan la khyad par ’di mi srid pa’i phyir ’di ni ’jig rten mtha’ dag gi sgron ma la phyag ’tshal ba yin no snyam mo | | de ltar nges pa’i yid can rnams la rab tu dga’ ba skye zhing tshig de lta bu la mkhas pa rnams ’di snyam du sems te | re zhig dad pa can gzhan yang gsum la skyabs su ’gro ba nyams pa’i ’jigs pas gzhan dag la phyag ’tshal ba’i ngal ba mi byed na ’phags pa klu sgrub bden pa gzigs pa mi phyed pa’i dad pa brnyes pa lta smos kyang ci dgos | de lta bu ’di ni mu stegs can gyi gzhung lugs kyis kun brtags pa’i chos phan tshun ’gal ba mi gsung ste | de skad du mjug thogs nas | gcig tu dge ba’i chos bshad de zhes ’chad par ’gyur ro | | de lta bas na ’di ni gdon mi za bar skyes bu’i don mchog thob pa dang mthun pa yin no snyam mo | | de nas ’di nyan pa la sogs pa la ’jug par ’gyur ro | | rtog pa sngon du gtong ba ston par ma grags pa gang dag yin pa de dag kyang phyag ’tshal ba la yon tan bsnyad pa thos nas ngo mtshar dang mthun par sad pas dpyod pa’am nyan par byed do | | de nas ni de dag gis ’di’i don bzang po dmigs nas ’di lta bu’i don legs par gsungs pa ni des gsungs so zhes sangs rgyas bcom ldan ’das la dad pa thob nas ston pa nyid du khas len pas de dag la ston pa | | rab tu grub par bya ba’i phyir ro | | de ltar na yon tan brjod pa sngon du ’gro ba’i phyag ’tshal ba ’di ni de gnyi ga la dogs pa dang bcas pa yin pa’i phyir byas te | dam pa rnams kyang de kho na ltar zhugs so zhes brjod par bya’o | | da ni ji ltar nus pa bzhin don dgrol bar bya ste | de la nyes pa ni yon tan gyi mi mthun pa’i phyogs su gyur pa ’dod chags la sogs pa la bya ste | lus dang sems kyi rgyud ma rung par byed pas so | | kun zhes pa’i sgra ni brjod par ’dod pa’i dbang gis mtha’ dag la bya’o | | de dag ni nyes pa yang yin la kun kyang yin pas de lta bu’o | | rnam grol zhes pa ni mi ldan pa ste bral ba zhes bya ba’i don to | | yon tan ni shes rab la sogs pa ste | legs pa don du gnyer ba rnams kyis ’dris par bya zhing goms par bya ba yin pas so | | ’dir yang kun zhes bya ba’i sgra ni gong ma bzhin du shes bar bya’o | | de dag gis brgyan pa po zhes bya ba spud pa’o | | ’di dag ni skyes bu rnams kyi rgyan gyis ’byor pa ston par byed pa gdu bu rgyan can dang dpung rgyan dang lag rgyan la sogs pa ni ma yin te | de skad du gzhan nas | ljon shing rnams ni me tog dag gis brgyan | | char sprin rnams ni glog gi phreng ba yis | | mtsho rnams bud ba rgyags lding padma yis | | lus can khyad par thob pa’i yon tan gyis | | zhes bshad do | | de lta yin na go rims zlog pa’i nyes par ’gyur ba ma yin nam | nyes pa rnams ni mun pa lta bu yin la | de dag kyang yon tan gyi snang ba ’byung ba med par rten mi gtong ngo | | de’i phyir nyes pa las rnam par grol ba nyid kyis yon tan gnas par grub na ’dis ci zhig bya zhe na | de ni bden na ’on kyang dbang po rtul po blo zhan pa tshig lhur len pa gang dag yin pa de dag gis nyes pa thams cad las rnam par grol ba nyid ni nyes pa las rnam par grol ba ’ba’ zhig yin par rtogs kyi | shugs kyis ’phangs pa’i don ni ma yin pas de dag gis gsal bar rtogs par bya ba’i phyir ro | | yang dbang po rnon po mgo smos pas go ba de dag la yang de skad du brjod par bya ste | re zhig srid ba tsam du bya na nyes pa thams cad dang bral la yon tan thams cad kyis brgyan pa ma yin pa yang yod de | dper na shel dang aanda rnyil dang markata la sogs pa lta bu’o | | de bas na khyad par ’di gnyi ga brjod do | | de lta bu’i thams cad mkhyen pa gang yin pa de la bdag phyag ’tshal nas chos bshad do zhes bya bar sbyar ro | | phyag ’di su la ’tshal ba yin zhe na | sangs rgyas bcom ldan ’das la’o | | de yin par ci mngon zhe na | yon tan thun mong ma yin pa bstan pa’i phyir te | sa mtha’ dag gi rgyan nyes pa ma lus pa dang bral ba yon tan gyi tshogs mi g.yo ba dam pa mchog gi mthar phyin pa ni sangs rgyas bcom ldan ’das ma gtogs pa gzhan thams cad mkhyen par yod par srid pa med do | | mu stegs can gzhan rnams kyang rang rang gi ston pa yon tan ’di dag dang ldan par sems pa ma yin nam | de dag yod na ji ltar khyad par la gnas she na de’i phyir | sems can kun gyi gnyen gcig po | | zhes bya ba smras so | | de rnams ni sems can la gnod pa byed pa yin par grags te | ’di lta ste drag pos ni grong khyer sum brtsegs bsregs so | | khyab ’jug gis ni dmag sde chan po bco brgyad rmeg med par byas so | | phyogs kyi gos can rnams kyang skye bo phra mo rig pa tsam gyis ’jigs pa rnams kyis nam mkha’ gang bar sems shing slob ma rnams gnas nas phyir ’byung ba’i tshe bslab pa dbul bar smra’o | | drang srong rnams kyang yid khro ba’i mes bsregs nas dpung gi tshogs yan lag bzhi pa rgyal po dang bcas pa yang skad cig tu dmod pa’i me’u bud shing du byed do | | ’on te de dag gi de ni sems can gdul ba’i thabs yin no zhe na | de lta yin du zad de brtsad pa med do | | sangs rgyas zhes bya ba’i sgra ni rigs mi mthun pa las log pas don de lta bu kho na brjod do | |
