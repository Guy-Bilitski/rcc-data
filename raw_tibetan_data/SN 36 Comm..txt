ma skyes pa rtogs pa'i ye shes de ni phyag rgya chen po ji lta ba bzhin du rnyed pa'o zhes bstan pa'i phyir| thob par ston pa ni| gnyen po'i phyogs la zhes bya ba la sogs pa smras te| gnyen po'i phyogs la zhes bya ba ni rang bzhin dang| yon tan dang| snying po la nges par spyod pa ste| sbyin pa dang| tshul khrims dang| bzod pa dang| brtson 'grus dang| bsam gtan dang| shes rab can gyi bdag nyid can gnyen po'i phyogs la dpyod pa'i rnam par rtog pa'i tshogs yid la mi byed bas spong ba'o| |mi gnas shing zhes bya ba ni gnyen po'i phyogs la nges par dpyod pa'i rnam par rtog pa'i tshogs rab tu spangs pa'i zag pa dang bcas pa'i gzugs la sogs pa'i nye bar len pa'i phung po lnga la sogs pa'i bdag nyid mi mthun pa'i phyogs la nges par dpyod pa'i rnam par rtog ba'i tshogs rab tu spang bar yang blta bar bya'o||de med ba'i phyir 'di dag nges par med pa nyid do| |de nyid la yang mi chags pa| |zhes bya ba ni| ngo bo nyid la sogs pa la nges par dpyad ba nyid kyis stong pa nyid dang| de bzhin nyid kyi bdag nyid la de kho na nyid du nges par dpyod pa rnam par rtog pa'i tshogs kyi ting nge 'dzin la yang ma chags ba'o| |gang gis 'bras bu 'ang 'dod med pa| zhes bya ba ni| sa dang po la sogs ba dang rnam pa thams cad mkhyen pa nyid de thob pa nges par dpyod pa'i tshogs kyi ngo bo'i 'bras bu la 'dod pa ste| de la reg pa 'ga' yang med pa'o| |de yis phyag rgya chen po shes| |zhes bya ba ni thob pa'o| |de dag gis ni 'gro ba'i bdag nyid mi gnas pa sgro ma btags pa| mi mthun pa'i phyogs dang gnyen po dang| de kho na nyid dang| 'bras bu'i tshogs la chags pa spangs pas| chags pa thams cad las rnam par grol ba ni phyag rgya chen po thob ba zhes bya'o| |gal te de ltar na phyag rgya chen po la sbyin pa la sogs pa'i pha rol tu phyin pa med ba zhig gam zhe na| ma yin te| de ni pha rol tu phyin ba la sogs pa'i bdag nyid can bsod nams dang ye shes kyi tshogs gnyis kyi ngo bo yin ba'i phyir ro| |de skad du yang| tshangs pa khyad par sems kyi zhus pa theg pa chen po'i mdo las| gang nyon mongs pa thams cad spangs pa de'i don ni sbyin ba'o| |gang mngon bar 'du byed pa med pa de ni tshul khrims so| |gang mtshan nyid dang bral ba de ni bzod ba'o| |gang rnam bar dpyod pa med ba de ni brtson 'grus so| |gang rab tu mi gnas ba de ni bsam gtan no| |gang spros pa med pa de ni shes rab bo| |de ltar gnas med pa spros pa med pa'i ngo bo nyid ni| shes rab kyi pha rol tu phyin pa'o| |zhes bstan pa dang| de yang| bdun brgya ba las kyang| bcom ldan 'das kyis bka' stsal pa| 'jam dpal khyod gang gi tshe shes rab kyi pha rol tu phyin pa sgom bar byed pa de'i tshe ci zhig la gnas nas shes rab kyi pha rol tu phyin pa sgom bar byed| 'jam dpal gyis gsol ba| bcom ldan 'das gang gi tshe bdag shes rab kyi pha rol tu phyin pa bsgom pa de'i tshe| bdag gnas pa med par shes rab kyi pha rol tu phyin pa bsgom par bgyid do| |bcom ldan 'das kyis bka' stsal pa| 'jam dpal gnas ba med pa de la shes rab kyi pha rol tu phyin pa ga la yod| |'jam dpal gyis gsol ba| bcom ldan 'das gang ci yang mi gnas ba nyid ni shes rab kyi pha rol tu phyin ba bsgom ba'o| |bcom ldan 'das kyis bka' stsal ba| 'jam dpal khyod gang gi tshe| shes rab kyi pha rol tu phyin pa sgom bar byed pa de'i tshe| dge ba'i rtsa ba ji snyed cig 'phel ba 'am 'grib par 'gyur| 'jam dpal gyis gsol pa| bcom ldan 'das de'i tshe| dge ba'i rtsa ba cung zad kyang 'phel bar 'gyur ba 'am 'grib par 'gyur ba ni ma mchis so| |bcom ldan 'das shes rab kyi pha rol tu phyin ba bsgom pa de chos gang cung zad 'phel bar 'gyur ba'am| 'grib par 'gyur ba ni ma mchis so| |bcom ldan 'das de ni shes rab kyi pha rol tu phyin pa bsgom par rig par bya'o| |bcom ldan 'das chos gang cung zad 'phel ba'am| 'grib pa rab tu gnas pa de ni| shes rab kyi pha rol tu phyin pa bsgom pa ma lags te| so so'i skye bo'i chos kyang mi spong la| sangs rgyas kyi chos kyang yang dag bar mi len to zhes bya ba la sogs pa gsungs ba yin no| |