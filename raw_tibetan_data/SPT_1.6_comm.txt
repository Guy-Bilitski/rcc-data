rgyal ba zhes bya ba ni sdig pa mi dge ba’i chos las rgyal ba’i phyir sangs rgyas te| ji skad du| sdig pa mi dge ba’i chos las nga rgyal te|| de phyir nga ni nye ’gro rgyal ba yin zhes gsungs pa lta bu’o || ye shes zhi ba zhes bya ba ni sangs rgyas kyi mkhyen pa la ’dod chags la sogs pa  ma zhi ba mi srid pa’i phyir ro|| de yis  ’di dag gsol  bar sngon gsungs na  zhes bya ba ni  ye shes de sems can rnams kyis rtogs par bya ba’i don du ’dod chags nas le lo’i bar gyi  gnyen  por ma chags pa  nas brtson ’grus kyi bar la gdul bya rnams dgod par lung las gsungs pa’o|| gang la sngags dang rig pa ’ang ’grub med pa  zhes bya ba ni||  gsang sngags kyi sgo nas ’jug pa rnams bag med pa’i  gnas nas blangs  te| dngos grub thob par ’gyur ba’i thabs bshad par gsol ba ’debs pa’i don to|| de dag rnams kyang ji ltar gsol bar bgyi  zhes bya ba ni zhar la  pha rol tu byin  pa’i sgo nas ’jug pa rnams kyang bag med pa’i gnas nas slang ste | ma chags pa nas brtson ’grus kyi bar la dgod par gsol ba ’debs pa’i tha tshig go||
