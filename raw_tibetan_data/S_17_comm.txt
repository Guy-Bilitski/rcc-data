da ni sems can chu dang zhes bya ba la sogs pas/ sems can so so'i skye bo thams cad la yang ji skad bshad pa'i dge ba dang mi dge ba'i sems dag kun du 'byung bas/ de la khyod kyis dge ba la ni sems brtan par byas la/ mi dge ba la ni sems mi brtan par bya'o zhes bya ba de ston par byed do/ /sems can thams cad ni chu la ri mo bris pa lta bu dang / sa la ri mo bris pa lta bu dang / rdo la ri mo bris pa rnam pa gsum ste/ de ltar sems can rnam pa gsum du rig par bya'o/ /chu la ri mo bris pa lta bu yang kha cig ni mi dge ba la'o/ /kha cig ni dge ba la ste/ rdo la ri mo bris pa'i bar yang de dang 'dra'o/ /de'i nang na nyon mongs pa can rnams la ni dang po ste/ /chu la ri mo bris pa lta bu mchog yin la/ chos 'dod pa rnams kyi nang na ni tha ma ste/ rdo la ri mo bris pa lta bu mchog yin no/ /de bas na khyod kyis mi dge ba la ni chu la ri mo bris pa lta bur byas la/ dge ba la ni rdo la ri mo bris pa lta bur bya'o snyam du dgongs pa yin no/ /
