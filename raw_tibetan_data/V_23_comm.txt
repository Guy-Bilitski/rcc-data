
ji ltar sprul pa'i skyes bus sprul pa'i skyes bu zhig don 'ga' zhig gi phyir 'ong bar byed pa la 'gog par byed pa dang// sgyu ma mkhan gyis phyung ba'i sgyu ma'i skyes bus sgyu ma'i skyes bu gzhan zhig don 'ga' zhig gi phyir 'ong bar byed pa la 'gog par byed pa bzhin te de la sprul pa'i skyes bu dgag par bya ba gang yin pa de yang stong pa yin/ 'gog par byed pa de yang stong pa yin sgyu ma'i skyes bu dgag par bya ba gang yin pa de yang stong pa yin 'gog par byed pa gang yin pa de yang stong pa yin pa de bzhin du nga'i tshig stong pas kyang dngos po thams cad stong pa nyid du dngos po thams cad kyi rang bzhin 'gog pa 'thad pa na de la khyod kyi tshig stong pa nyid yin pa'i phyir dngos po thams cad kyi rang bzhin 'gog pa 'thad pa ma yin no zhes smras pa gang yin pa de rung ba ma yin no// de la khyod kyis mu drug tu smras pa gang yin pa de yang de nyid kyis bkag pa yin te/ de lta yin na thams cad kyi nang du nga'i tshig kyang ma 'dus pa yin zhing mi stong ba'ang ma yin la/ dngos po thams cad kyang mi stong ba ma yin no//
