ae wam rnam par zhes bya bar la sogs pa ste| yi ge ae dang bam ni sgra'i rang bzhin gyi yi ge gnyis chos kyi phyag rgya'i ngo bo la phyag 'tshal ba ni| |lus dang ngag dang yid kyang rab tu btud pa'o| |ci'i don du zhe na| byang chub sgrub pa'i phyir te| yang dag par rdzogs pa'i sangs rgyas nyid thob par bya ba'i phyir ro| |ae wam gi rnam pa ni don che ba dang| phan yon che ba yin te| 'di skad du| bcom ldan 'das la lha'i dbang pos zhus pa las| gang phyir thams cad gzigs pa yis| |dang po 'di skad ces gsungs pa| |de ni go rims ji bzhin du| |lha yi dbang pos mnyan par byos| |chos kyi phung po brgyad khri dang| |bzhi stong gi ni grangs snyed kyi| |kun gyi gzhi dang pha ma ni| |yi ge gnyis su de bzhin bstan| |yi ge ae ni mar gyur la| |wam ni pha zhes bya bar grags| |thig le de ni sbyor ba ste| |sbyor de shin tu rmad byung ba'o| |ae ne padma zhes bya ba| |wam ni rdo rje nyid yin no| |thig le der ni sa bon te| |de las 'gro ba gsum rnams te| |ae ni shes rab gnyis 'gyur la| |wam ni rab dga'i bdag bo'o| |thig le mi shig de nyid de| |de las yi ge nyid kyang skyes| |chos kyi phyag rgya yi ge gnyis| |de nyid shes pa gang gis shes| |de ni sems can thams cad la| |chos kyi 'khor lo skor byed 'gyur| |'gro ba gang gis yi ge gnyis| |mi shes rtag tu 'don pa dag |de ni sangs rgyas chos rnams la| |sbyor spangs phyi rol thub pa bzhin| |ae wam yig gnyis sgyu ma la| |thams cad mkhyen pa 'dir bzhugs pas| |dam chos bstan ba'i thog mar ni| |ae wam de phyir rab tu bshad| |de bas brgya byin lha yi bdag |gal te rtag pa'i gnas 'dod na| |yig gnyis sgyu mar dran bya zhing| |dam ba'i chos la bla mar gyis| |zhes gsungs pas| |skabs la bab pa'i brjod par bya ba yin pas de'i phyir rnam par bshad par bya'o| |skad cig ma bzhi'i rgyur gyur gang| |zhes bya ba la| bzhi ni rnam pa sna tshogs pa dang| rnam par smin pa dang| rnam par nyed pa dang| mtshan nyid dang bral ba'i skad cig ma ste| rgyu gang yin pa de ni byed pa'o| |gang gi phyir ae wam gi yi ge ni chos kyi phyag rgya'i ngo bo'o| |chos kya phyag rgya goms par byas na nyon mongs pa bag chags dang bcas pa spong bar byed do| |de spong ba'i khyad par rang 'brel pa'i skad cig ma'i khyad par ro| |de'i phyir skad cig ma rnams kyi rgyur gyur pa ni| ae wam ngo| |yang de bzhin du bshad par bya ba'i phyir| gang la kun dga' skye 'gyur zhing| |zhes bya ba ste| shes rab dang thabs kyi bdag nyid gang kho na las lam gyi ye shes dga' ba dang| mchog dga' dang| dga' ba dang bral ba dang| lhan cig skyes pa zhes bya ba dga' ba'i skad cig bye brag nyid kyis tha dad cing ma 'dres par skye bar 'gyur ro| |de nas gang gi phyir| skad cig ma bzhi'i rgyur gyur pa| gang kho na las dga' ba'i dbye ba nyid skye bar 'gyur ba de ni ae wam gi rnam pa ste| byang chub sgrub bar phyag 'tshal lo| |zhes bya ba ni bsdus pa'i don te| sgra'i rang bzhin gyi bshad pa'o| |da ni dris pa'i gzhug bshad par bya ste| bla ma'i man ngag nyid kyis ae wam gi rnam pa ni yi ge ste| dbyibs ae wam gi rnam pa chos kyi 'byung gnas kyi ngo bo la phyag 'tshal ba'o| |yang na nye bar bsgyur ba phyis nas| ae wam gi rnam pa ni ae wam rnam pa ste| sangs rgyas thams cad kyi za ma tog chos 'byung gi phyag rgya la phyag 'tshal ba'o| |de lta bu'i rnam pa can ni chos kyi 'byung gnas so zhes bcom ldan 'das kyis bsngags te| ae'i cha byad bzang po dang| dbus su wam gis rnam par brgyan| |bde ba thams cad kyi ni gnas| |sangs rgyas rin chen za ma tog |ces bya bas so| |gal te 'di la phyag byas pas cir 'gyur zhe na| de'i phyir| skad cig ma bzhi'i rgyur gyur gang| zhes bya ba smras te| skad cig ma bzhi ni rnam pa sna tshogs pa dang| rnam par smin pa dang| rnam par nyed pa dang| mtshan nyid dang bral ba rnams so| |rgyu ni byed pa'o| |rgyu de yang rnam pa sna tshogs pa ste| de yang bskyed pa'i mthar thug pa nyid kyi bar du'o| |de lta na yang gsung rab ni rgyas par bshad par bya'o| |'bras bu la lhag par mos pas rgyu la phyag bya ste| de skad du yang| ji ltar rgyu yi de nyid mthong| |'bras bu'i de nyid de bzhin no| |zhes gsungs pa yin no| |gzhan yang phyag 'tshal ba'i rgyu mtshan gnyis pa bstan pa'i phyir| gang la kun dga' skye 'gyur zhing| |dbye bas zhes bya ba smras te| dga' pa dang| mchog dga' dang| dga' bral dang| lhan cig skyes pa zhes bya ba ni dga' ba'i dbye ba'o| |gang las phan tshun ma 'dres par skye ba de ni skye bar byed pa'i rang bzhin zhes bya bas lnga pa rnyed pa yin na yang gang la zhes bdun par bstan pa ni gnyis nyid du bstan pa ste| der gang las skyes pa rab tu gnas par 'gyur bas so| |de yang| skad cig ye shes bde ye shes| |ae wam rnam par rab tu gnas| |zhes pa dang de bzhin du| sangs rgyas kun gyi sdom pa ni| |ae wam rnam par rab tu gnas| |zhes pa dang| de bzhin du| aom padma su kha dha ra ma h'a r'a ga su kham dad tsa tur a'a nanda bha ga bi shva h'um h'um h'um karyam ku ru shva me zhes bya ba ni rten la phyag 'tshal ba ste| bde gshegs gang du bzhugs pa dang| |'chags pa dang ni bzhengs pa dang| |seng ge lta bur gzims pa yi| |gnas de la ni bdag phyag 'tshal| |zhes bya ba'i tshig gis so| |ci'i phyir phyag 'tshal zhe na| byang chub bsgrub pa'i phyir te| yang dag pa ji lta ba bzhin du yongs su shes pa bsgrub pa'i phyir dang| de yang dag par rdzogs pa'i sangs rgyas kyi bar du'o| |skad cig ma bzhi'i rgyur gyur gang| |zhes bya bas phyag 'tshal ba'i rgyu bstan to| |