      de gang du ’jug cing | gnas gang du ’gro zhe na | ’khor ba’i ’brog dgon par ro | | ’khor ba ni ’khor bar ’gyur ba ste | phung po’i tshogs ’gro ba gzhan nas ’gro ba gzhan du phyin pa’o | | ’khor ba zhes bya ba de las gzhan ni yod pa ma yin gyi | phung po de dag nyid ’khor bas na de skad ces bya ste | dper na bya rog gi nag po dang | chu skyar gyi dkar po zhes bya ba lta bu’o | | de nyid ’brog yin te | bya dang | ri dags dang | rtswa dang shing gis gang zhing skyes bu dam pas spangs pa’i yul la ni ’brog ces bya’o | | de yang mi dge ba’i grogs po bya dang | ri dags dang | rtswa dang | shing lta bus gang zhing dge ba’i bshes gnyen dang bral ba yin no | | ’brog de ni sems can dmyal ba la sogs pa’i sdug bsngal mang ba’i phyir mi bzad cing bgrod dka’ ba yin no | | mtha’ yas skye bo’i shing can du | |zhes bya ba ni chos mthun pa ston pa yin no | | de dag ni skye bo yang yin la mtha’ yas pa yang yin | | pas zhes tshig bsdu ste | grangs dang tshad dag gis mtha’ mi zin pas mtha’ yas pa’o | | gang la shing de dag nyid yod pa de la de skad ces bya’o | | dam pa’i chos dang bral zhing lta ba ngan pa’i thibs por lhung ba de gang dag dang gnas par gyur pa de dag ni shing lta bu yin te | dam pa’i chos sems pa dang bral bas na de skad ces bya’o | | ’dod chags la sogs pa ni lus dang sems kyi rgyud nyon mongs par byed pas na nyon mongs zhes bya’o | | de dag nyid gnod par byed pa’i phyir gdug pa’o | | de dag gi lus ’khyud pa ni ’khyud pa’i lus te | nyon mongs dang nye ba’i nyon mongs par rang dbang med pas shin tu yun ring du zhes bya ba mtha’ med par ’jug par ’gyur zhing | rab tu ’jug par ’gyur ro zhes bya ba’i don to | |
