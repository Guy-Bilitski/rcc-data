mi gsod pa dang zhes bya ba nas | byams pa zhes bya ba’i bar ldog pa dang ’jug pa’i mtshan nyid can gyi chos mdor bshad pa gang yin pa de’i mi mthun pa ni phyogs gsod pa la sogs pa gang dag yin pa de dag gi rnam par smin pa ni mi ’dod pa yin pa’i phyir de dag dang ’dra ba rnams bstan na de rnams rgyas par bstan par ’gyur bas dang por gsod pa yis ni zhes bya ba la sogs pas rgyu mthun pa’i ’bras bu rgyu dang ’dra ba ston par mdzad de | bshad pa’i mtshan nyid can gyis gsod pas so | | ’di la tshe thung ba yod pas na tshe thung ba ste | ’jig rten gyi khams gang du tshe ji srid par gsungs pa de srid du thams cad mi ’thob pa’o | | ci’i phyir zhe na | ji tsam du ’dis gzhan gyi srog gcod pa de tsam du gzhan dag gis srog gcod par ’gyur ro | | de la mtshon la sogs pas gcod cing lus la gnod pa ste gnod pa yang yin la mang po yang yin zhes bya bar tshig bsdu’o | | rku ba ni ma byin par len pa ste | de kun du bsten nas longs spyod kyis phongs so | | spyad par bya bas na longs spyod de | nor dang ’bru la sogs pa’o | | de rnams kyis phongs pa ni brel ba dang nyams pa’o | | de ’di la yod pas na ldan pa’i don yin no | | gzhan gyi chung ma ’phrog pas na byi bo byed pa’o | | dgra dang bcas par ’dug pas na dgra dang bcas pa ste | gang gis de’i chung ma rang gir byas pa de la mi mthun par spyod pas na dgra ste | ji ltar ’dis gzhan la dgra nyid byas pa de bzhin du ’di la yang ’byung bas rgyu dang ’dra ba’i ’bras bu yin no | |
