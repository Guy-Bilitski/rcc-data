      gang zhig mi shes pas chos ’di lam gus te | lam ngan pa’i rjes su ’gro zhing mu stegs can gyi chos kyi lam lus la gnod pa byed pa’i mtshan nyid du ’gro ba ’khor ba pa de ni shin tu yun ring por sdug bsngal gyi snod yin no zhes bstan pa’i phyir | sbyin dang zhes bya ba la sogs pa smos te | sbyin pa’i mtshan nyid bshad zin to | | lus dang sems bsil bar byed pa’i phyir spong ba bdun gyi mtshan nyid kyi don ni tshul khrims so | | brnab sems med pa la sogs pa ni ’di nyid du ’dus te | gang zhig ma byin par len pa spangs pa de ji ltar brnab sems skyed par ’gyur | gsod pa spangs pa yang ji ltar gnod sems skyed par ’gyur | yang dag pa’i lta ba can ni tshul khrims kyis brgyan pa yin pas log par lta ba spangs pa yin no | | bcu pa spangs par gsungs pa ni | | sems can blun pos khong du chud par bya ba’i don du zad do | | bzod pa ni khro ba bzod pa’o | | bzod pa de yang theg pa chen pos ’gro ba’i ’phags pa rnams kyi rnam pa gsum du ’gyur te | sgra’i rjes su ’gro ba ni sa lnga pa’o | | rjes su mthun pa ni sa gnyis pa la’o | | mi skye ba’i chos la bzod pa thob pa ni sa brgyad pa la’o | | yang rnam pa gsum ste | sdug bsngal dang du len pa’i bzod pa dang | gnod pa byas pa la ji mi snyam pa’i bzod pa dang | chos la nges par rtogs pa’i bzod pa’o | | sbyin pa dang tshul khrims dang bzod pa dag ni sbyin pa dang tshul khrims dang bzod pa dag ste | dang zhes bya ba’i don ni ba gnyis pa yin pas ba gnyis pa’i tshig bsdu ba yin no | | de dag gi mtshan nyid gsal ba ni shin tu gsal zhing thibs po ma yin pa’o | | dam pa bcom ldan ’das dang byang chub sems dpa’ rnams kyi chos ni dam pa’i chos so | | yang na nyes pa thams cad dang bral ba’i phyir bzang po yin no | | ’di ni lam yang yin la chen po yang yin pas na lam po che’o | | gang gis ’di chen po nyid yin zhe na | grangs las ’das pa’i rgyal ba rnams gshegs shing rjes su gshegs pa’i phyir ro | | yang na chen po bcom ldan ’das rnams kyi lam yin la | de dag gi tshul khrims la sogs pa’i yon tan che ba’i phyir che ba nyid do | | dam pa’i chos nyid lam po che yin no | | ’di la lam dang chos mthun pa nyid gang yin zhe na | brjod par ’dod pa’i thams cad mkhyen pa’i grong khyer du phyin pa’i rgyu mtshan nyid yin pa’o | | gang zhig gti mug pas dam pa’i chos kyi lam po che de lta bu la ma gus shing khyad du bsad de brnyas pa’i bsam pas ’di ni chos ma yin no zhes yongs su bor nas ’gro zhing ’gro bar byed pa’o | | gang dag tu zhe na | gnag gi lam lta bu’i lam gol ba dag tu’o | | gnag rnams kyi lam ste lam gol ba’i ngo bo dag go | | de dag tu ste ’di skad du bshad pa yin no | | dper na gnag gi khyu nas gnag gtso bo lam gol ba gang du ’gro ba der gzhan dag kyang rung ba dang yang ba yongs su mi shes pas ’gro bar byed pa de bzhin du mu stegs can phyugs ’di dag kyang | chos kyi lam lam gus nas chos ma yin pa’i lam lam gol ba’i ngo bo lus gdung ba la sogs pa’i mtshan nyid du ’khor ba’i sdug bsngal las thar pa’i bsam pas ’gro’o zhes bya ba yin no | |
