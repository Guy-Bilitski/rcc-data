      de ltar chos bshad pa’i phyir ci la ma reg pa’i cha ba byas nas | da ni mi gsod pa dang rku spong zhes bya ba la sogs pas chos ston par mdzad de | gsod pa ni srog chags gsod pa’o | | mi zhes bya ba ni gsod pa med pa kho na’o zhes med par dgag pa yin pas mi gsod pa ni srog gcod pa spangs pa yin no | | rku ba ni mthu ’am ’jab bus gzhan gyi nor rang gir byed pa’o | | de spong ba ni bsam pa thag pa nas log pa ste ma byin par len pa spangs pa yin no | | bdag la ltos nas skye bo gzhan ni gzhan te de’i chung ma dag go | | de dag spong ba ni yongs su spong ba ste | | ’dod pas log par g.yem pa spong ba yin no | | ’dis ni lus kyi nyes pa spong ba bshad do | | log dang phra ma zhes bya ba la sogs pas ni ngag gi nyes pa spong ba ston te | log pa ni mi bden pa’o | | phra ma ni dbyen smra ba’o | | rtsub pa ni brlad ba ste | mi ’dod pa’o | | de’i ngo bo ni rtsub pa nyid do | | ma ’brel ba ni chos kyi don la sogs pa dang ma ’brel ba ste tshig kyal pa’o | | log pa dang | phra ma dang | tshig rtsub po dang | ma ’brel ba ni | log dang phra ma rtsub nyid dang | | ma ’brel ba dag go | | smra ba ni smra bar byed pa ste | de dag ni log par lta ba la sogs pa yang yin la smra ba yang yin pas zhes tshig rnam par sbyar nas tshig bsdu’o | | de dag yang dag par sdom pa ni sems kyis bag bya ba ste spong ba’o | | ’dis ni ngag gi nyes pa spong ba bshad do | |
